<!DOCTYPE html>
<html lang="cs">
<head>
    <meta charset="UTF-8">
    <title>Kosení Pražáků</title>
    <link rel="stylesheet" href="css/style.css" type="text/css">
</head>
<body>

    <div>

            <ul class="menu">

            <li>ChiliChili</li>
            <li><a href="kontakt.html">Kontakt</a></li>
            </ul>

    </div>
    <div id="kosa">
    <h1>Kosení Pražáků</h1>
    <img src="images/kosa.jpg" alt="koseni obrazek" title="koseni"  id="kosa">
       <b class="autor">autor</b>:<a href="http://cilichili.cz/autor/jiri-holubec/" title="jirka" target="_blank" class="autor">George</a>
       <p>Nedávno mi bývalý spolužák tvrdil, že by se v Praze ukousal nudou. Prý tu lidi jen sedí v práci nebo v zácpě na magistrále. To je samozřejmě nesmysl, protože v naší Matičce měst se dá zažít úplně všechno. Třeba vyrazit za kuropění žnout otavu.</p>
        <p>Je půl páté ráno… Pardon, na chvíli jsem usnul za chůze, protože, no víte, je půl páté ráno.V tuhle zvláštní dobu, kdy už není noc, ale den ještě nezačal, je při vědomí jen málokdo a máloco. Ve Stromovce, kterou v polospánku klopýtám, není kromě mě ani noha. Vzhůru jsou jen ptáci, kteří ovšem řvou jak zjednaní, a muchničky, které jsou celé nadšené, že jim jde snídaně. Než se vzpamatuji, mám nohy dožrané jako sirota. Asi bude pršet.</p>
        <p>Když podlezu viadukt a dojdu k můstku na Císařský ostrov, zjišťuji, že tu přece jen ještě jedna živá duše bdí. Pořadatelka pátého ročníku Kosení Stromovky se mi představuje jako Bára a jelikož jsme tu zatím sami, dáváme se do řeči.</p><p>Celá tahle zvláštní akce prý odstartovala před pěti lety, když za Bárou – šéfovou údržby Stromovky – přišla kamarádka Petra a začala se vyptávat, proč se tráva v parku seče motorovými sekačkami a ne kosou. „Nejdřív jsem se jí trochu vysmála,“ vypráví Bára a tluče se po nohou doštípaných dotěrnými muňkami. „Nedovedla jsem si představit, že bych naše zaměstnance hnala ve tři ráno do Stromovky s kosou. A taky by asi návštěvníci nedávali, kdyby tu všude leželo seno, že jo. Kosa je sice kosa, ale sekačka po sobě trávu dokáže i sebrat a dá se s ní sekat i v poledne. No ale pak jsem se dozvěděla, že Petra je z party lidí, co jezdí kosit pravidelně. Nakonec jsme vymysleli, že necháme trávu na nějaké loučce stranou růst a aspoň jednou do roka uspořádáme ve Stromovce sečení.“ Jestli to nevíte, tak u nás vážně existují partičky lidí, kteří se věnují kosení jako koníčku.</p><p> O víkendech a dovolené se vydávají do hor, na louky, na které technika nevyšplhá, spí v přírodě ve stanech nebo v týpí a přes den sečou trávu. Kromě toho se taky pořádá mistrovství republiky v sečení a dokonce i evropský šampionát. Prostě kolem kos se kosí celkem živá komunita. Kdo by to byl býval řekl? Jak tak klábosíme a odháníme mouchy, dorazí hlavní sponzor akce – kavárna Alchymista. Lijeme do sebe vděčně kávu a vítáme další sekáče. Přijíždí na kolech, koloběžkách, pár dorazí autem. Jeden se právě souká z taxíku a opatrně z něj vyplétá vlastní kosu zabalenou v ručně šitém maskáčovém futrálu. „Jo, já kosím celkem dost,“ říká sekáč Martin, zatímco vybaluje svůj nástroj a zručně montuje čepel na ratiště. „Starám se tu o kus pozemku, kam se nedá dost dobře zajet se sekačkou, tak jsem si pořídil kosu. Ono mě to i baví, jsem přece jen naplavenina,“ krčí rameny a imbusem ladí úhel čepele k ratišti.</p>

    </div>



</body>
</html>